 हीरा ने तिरस्कार किया–गिरे हुए बैरी पर सींग न चलाना चाहिए।  ‘यह सब ढोंग है।  बैरी को एेसा मारना चाहिए कि फिर न उठे। ’ ‘अब घर कैसे पहुँचेंगे, वह सोचो। ’ ‘पहले कुछ खा लें, तो सोचें। ’ सामने मटर का खेत था ही।  मोती उसमें घुस गया।  हीरा मना करता रहा, पर उसने एक न सुनी।  अभी दो ही चार ग्रास खाए थे कि दो आदमी लाठियाँ लिए दौड़ पड़े और दोनों मित्रों को घेर लिया।  हीरा तो मेड़ पर था, निकल गया।  मोती सींचे हुए खेत में था।  उसके खुर कीचड़ में धँसने लगे।  न भाग सका।  पकड़ लिया।  हीरा ने देखा, संगी संकट में हैं, तो लौट पड़ा।  फँसेंगे तो दोनों फँसेंगे।  रखवालों ने उसे भी पकड़ लिया।  प्रातःकाल दोनों मित्र कांजीहौस में बंद कर दिए गए।  दोनों मित्रों को जीवन में पहली बार एेसा साबिका पड़ा कि सारा दिन बीत गया और खाने को एक तिनका भी न मिला।  समझ ही में न आता था, यह कैसा स्वामी है।  इससे तो गया फिर भी अच्छा था।  यहाँ कई भैंसें थीं, कई बकरियाँ, कई घोड़े, कई गधे; पर किसी के सामने चारा न था, सबज़मीन पर मुरदों की तरह पड़े थे।  कई तो इतने कमज़ोर हो गए थे कि खड़े भी न हो सकते थे।  सारा दिन दोनों मित्र फाटक की ओर टकटकी लगाए ताकते रहे; पर कोई चारा लेकर आता न दिखाई दिया।  तब दोनों ने दीवार की नमकीन मिट्टी चाटनी शुरू की, पर इससे क्या तृप्ति होती? रात को भी जब कुछ भोजन न मिला, तो हीरा के दिल में विद्रोह की ज्वाला दहक उठी।  मोती से बोला–अब तो नहीं रहा जाता मोती! मोती ने सिर लटकाए हुए जवाब दिया–मुझे तो मालूम होता है, प्राण निकल रहे हैं।  ‘इतनी जल्द हिम्मत न हारो भाई! यहाँ से भागने का कोई उपाय निकालना चाहिए। ’ ‘मुझसे तो अब कुछ नहीं होगा। ’ ‘बस इसी बूते पर अकड़ते थे!’ बाड़े की दीवार कच्ची थी।  हीरा मज़बूत तो था ही, अपने नुकीले सींग दीवार में गड़ा दिए औरज़ोर मारा, तो मिट्टी का एक चिप्पड़ निकल आया।  फिर तो उसका साहस बढ़ा।  इसने दौड़-दौड़कर दीवार पर चोटें कीं और हर चोट में थोड़ी-थोड़ी मिट्टी गिराने लगा।  उसी समय कांजीहौस का चौकीदार लालटेन लेकर जानवरों की हाज़िरी लेने आ निकला।  हीरा का उजड्डपन देखकर उसने उसे कई डंडे रसीद किए और मोटी-सी रस्सी से बाँध दिया।  मोती ने पड़े-पड़े कहा–आखिर मार खाई, क्या मिला? ‘अपने बूते-भरज़ोर तो मार दिया। ’ ‘एेसाज़ोर मारना किस काम का कि और बंधन में पड़ गए। ’ ‘ज़ोर तो मारता ही जाऊँगा, चाहे कितने ही बंधन पड़ते जाएँ। ’ ‘कुछ परवाह नहीं।  यों भी तो मरना ही है।  सोचो, दीवार खुद जाती, तो कितनी जानें बच जातीं।  इतने भाई यहाँ बंद हैं।  किसी की देह में जान नहीं है।  दो-चार दिन और यही हाल रहा, तो सब मर जाएँगे। ’ ‘हाँ, यह बात तो है।  अच्छा, तो ला, फिर मैं भीज़ोर लगाता हूँ। ’ मोती ने भी दीवार में उसी जगह सींग मारा।  थोड़ी-सी मिट्टी गिरी और फिर हिम्मत बढ़ी।  फिर तो वह दीवार में सींग लगाकर इस तरहज़ोर करने लगा, मानो किसी प्रतिद्वंद्वी से लड़ रहा है।  आखिर कोई दो घंटे कीज़ोर-आज़माई के बाद दीवार ऊपर से लगभग एक हाथ गिर गई।  उसने दूनी शक्ति से दूसरा धक्का मारा, तो आधी दीवार गिर पड़ी।  दीवार का गिरना था कि अधमरे-से पड़े हुए सभी जानवर चेत उठे।  तीनों घोड़ियाँ सरपट भाग निकलीं।  फिर बकरियाँ निकलीं।  इसके बाद भैंसें भी खिसक गईं; पर गधे अभी तक ज्यों-के-त्यों खड़े थे।  हीरा ने पूछा–तुम दोनों क्यों नहीं भाग जाते? एक गधे ने कहा–जो कहीं फिर पकड़ लिए जाएँ! ‘तो क्या हरज है।  अभी तो भागने का अवसर है। ’ ‘हमें तो डर लगता है, हम यहीं पड़े रहेंगे। ’ आधी रात से ऊपर जा चुकी थी।  दोनों गधे अभी तक खड़े सोच रहे थे कि भागें या न भागें, और मोती अपने मित्र की रस्सी तोड़ने में लगा हुआ था।  जब वह हार गया, तो हीरा ने कहा–तुम जाओ, मुझे यहीं पड़ा रहने दो।  शायद कहीं भेंट हो जाए।  मोती ने आँखों में आँसू लाकर कहा–तुम मुझे इतना स्वार्थी समझते हो, हीरा? हम और तुम इतने दिनों एक साथ रहे हैं।  आज तुम विपत्ति में पड़ गए, तो मैं तुम्हें छोड़कर अलग हो जाऊँ।  हीरा ने कहा–बहुत मार पड़ेगी।  लोग समझ जाएँगे, यह तुम्हारी शरारत है।  मोती गर्व से बोला–जिस अपराध के लिए तुम्हारे गले में बंधन पड़ा, उसके लिए अगर मुझ पर मार पड़े, तो क्या चिंता! इतना तो हो ही गया कि नौ-दस प्राणियों की जान बच गई।  वे सब तो आशीर्वाद देंगे।  यह कहते हुए मोती ने दोनों गधों को सींगों से मार-मारकर बाड़े के बाहर निकाला और तब अपने बंधु के पास आकर सो रहा।  भोर होते ही मुंशी और चौकीदार तथा अन्य कर्मचारियों में कैसी खलबली मची, इसके लिखने कीज़रूरत नहीं।  बस, इतना ही काफ़ी है कि मोती की खूब मरम्मत हुई और उसे भी मोटी रस्सी से बाँध दिया गया।  एक सप्ताह तक दोनों मित्र वहाँ बँधे पड़े रहे।  किसी ने चारे का एक तृण भी न डाला।  हाँ, एक बार पानी दिखा दिया जाता था।  यही उनका आधार था।  दोनों इतने दुर्बल हो गए थे कि उठा तक न जाता था, ठठरियाँ निकल आई थीं।  एक दिन बाड़े के सामने डुग्गी बजने लगी और दोपहर होते-होते वहाँ पचास-साठ आदमी जमा हो गए।  तब दोनों मित्र निकाले गए और उनकी देखभाल होने लगी।  लोग आ-आकर उनकी सूरत देखते और मन फीका करके चले जाते।  एेसे मृतक बैलों का कौन खरीदार होता? सहसा एक दढ़ियल आदमी, जिसकी आँखें लाल थीं और मुद्रा अत्यंत कठोर, आया और दोनों मित्रों के कूल्हों में उँगली गोदकर मुंशी जी से बातें करने लगा।  उसका चेहरा देखकर अंतर्ज्ञान से दोनों मित्रों के दिल काँप उठे।  वह कौन है और उन्हें क्यों टटोल रहा है, इस विषय में उन्हें कोई संदेह न हुआ।  दोनों ने एक-दूसरे को भीत नेत्रों से देखा और सिर झुका लिया।  हीरा ने कहा–गया के घर से नाहक भागे।  अब जान न बचेगी।   मोती ने अश्रद्धा के भाव से उत्तर दिया–कहते हैं, भगवान सबके ऊपर दया करते हैं।  उन्हें हमारे ऊपर क्यों दया नहीं आती? ‘भगवान के लिए हमारा मरना-जीना दोनों बराबर है।  चलो, अच्छा ही है, कुछ दिन उसके पास तो रहेंगे।  एक बार भगवान ने उस लड़की के रूप में हमें बचाया था।  क्या अब न बचाएँगे?’ ‘यह आदमी छुरी चलाएगा।  देख लेना। ’ ‘तो क्या चिंता है? माँस, खाल, सींग, हड्डी सब किसी-न-किसी काम आ जाएँगे। ’ नीलाम हो जाने के बाद दोनों मित्र उस दढ़ियल के साथ चले।  दोनों की बोटी-बोटी काँप रही थी।  बेचारे पाँव तक न उठा सकते थे, पर भय के मारे गिरते-पड़ते भागे जाते थे; क्योंकि वहज़रा भी चाल धीमी हो जाने पर ज़ोर से डंडा जमा देता था।  राह में गाय-बैलों का एक रेवड़ हरे-हरे हार में चरता नज़र आया।  सभी जानवर प्रसन्न थे, चिकने, चपल।  कोई उछलता था, कोई आनंद से बैठा पागुर करता था।  कितना सुखी जीवन था इनका; पर कितने स्वार्थी हैं सब।  किसी को चिंता नहीं कि उनके दो भाई बधिक के हाथ पड़े कैसे दुखी हैं।  सहसा दोनों को एेसा मालूम हुआ कि यह परिचित राह है।  हाँ, इसी रास्ते से गया उन्हें ले गया था।  वही खेत, वही बाग, वही गाँव मिलने लगे।  प्रतिक्षण उनकी चाल तेज़ होने लगी।  सारी थकान, सारी दुर्बलता गायब हो गई।  आह? यह लो! अपना ही हार आ गया।  इसी कुएँ पर हम पुर चलाने आया करते थे, यही कुआँ है।  मोती ने कहा–हमारा घर नगीच आ गया।  हीरा बोला–भगवान की दया है।  ‘यह जाने देगा?’ ‘नहीं-नहीं, दौड़कर थान पर चलो।  वहाँ से हम आगे न जाएँगे। ’  दोनों उन्मत्त होकर बछड़ों की भाँति कुलेलें करते हुए घर की ओर दौड़े।  वह हमारा थान है।  दोनों दौड़कर अपने थान पर आए और खड़े हो गए।  दढ़ियल भी पीछे-पीछे दौड़ा चला आता था।  झूरी द्वार पर बैठा धूप खा रहा था।  बैलों को देखते ही दौड़ा और उन्हें बारी-बारी से गले लगाने लगा।  मित्रों की आँखों से आनंद के आँसू बहने लगे।  एक झूरी का हाथ चाट रहा था।  दढ़ियल ने जाकर बैलों की रस्सियाँ पकड़ लीं।  ‘तुम्हारे बैल कैसे? मैं मवेशीखाने से नीलाम लिए आता हूँ। ’ ‘मैं तो समझा हूँ चुराए लिए आते हो! चुपके से चले जाओ।  मेरे बैल हैं।  मैं बेचूँगा तो बिकेंगे।  किसी को मेरे बैल नीलाम करने का क्या अख्तियार है?’ ‘जाकर थाने में रपट कर दूँगा। ’ ‘मेरे बैल हैं।  इसका सबूत यह है कि मेरे द्वार पर खड़े हैं। ’ दढ़ियल झल्लाकर बैलों कोज़बरदस्ती पकड़ ले जाने के लिए बढ़ा।  उसी वक्त मोती ने सींग चलाया।  दढ़ियल पीछे हटा।  मोती ने पीछा किया।  दढ़ियल भागा।  मोती पीछे दौड़ा।  गाँव के बाहर निकल जाने पर वह रुका; पर खड़ा दढ़ियल का रास्ता देख रहा था, दढ़ियल दूर खड़ा धमकियाँ दे रहा था, गालियाँ निकाल रहा था, पत्थर फेंक रहा था।  और मोती विजयी शूर की भाँति उसका रास्ता रोके खड़ा था।  गाँव के लोग यह तमाशा देखते थे और हँसते थे।  जब दढ़ियल हारकर चला गया, तो मोती अकड़ता हुआ लौटा।   हीरा ने कहा–मैं डर रहा था कि कहीं तुम गुस्से में आकर मार न बैठो।  ‘अगर वह मुझे पकड़ता, तो मैं बे-मारे न छोड़ता। ’ ‘अब न आएगा। ’ ‘आएगा तो दूर ही से खबर लूँगा।  देखूँ, कैसे ले जाता है। ’ ‘जो गोली मरवा दे?’ ‘मर जाऊँगा, पर उसके काम तो न आऊँगा। ’ ‘हमारी जान को कोई जान ही नहीं समझता। ’ ‘इसीलिए कि हम इतने सीधे हैं। ’ ज़रा देर में नाँदों में खली, भूसा, चोकर और दाना भर दिया गया और दोनों मित्र खाने लगे।  झूरी खड़ा दोनों को सहला रहा था और बीसों लड़के तमाशा देख रहे थे।  सारे गाँव में उछाह-सा मालूम होता था।  उसी समय मालकिन ने आकर दोनों के माथे चूम लिए। 

 शायद दो-एक और सवार साथी हमारे साथ चल रहे थे।  मेरा घोड़ा कुछ धीमे चलने लगा।  मैंने समझा कि चढ़ाई की थकावट के कारण एेसा कर रहा है, और उसे मारना नहीं चाहता था।  धीरे-धीरे वह बहुत पिछड़ गया और मैं दोन्क्विक्स्तो की तरह अपने घोड़े पर झूमता हुआ चला जा रहा था।  जान नहीं पड़ता था कि घोड़ा आगे जा रहा है या पीछे।  जब मैं ज़ोर देने लगता, तो वह और सुस्त पड़ जाता।  एक जगह दो रास्ते फूट रहे थे, मैं बाएँ का रास्ता ले मील-डेढ़ मील चला गया।  आगे एक घर में पूछने से पता लगा कि लङ्कोर का रास्ता दाहिने वाला था।  फिर लौटकर उसी को पकड़ा।  चार-पाँच बजे के करीब मैं गाँव से मील-भर पर था, तो सुमति इंतज़ार करते हुए मिले।  मंगोलों का मुँह वैसे ही लाल होता है और अब तो वह पूरे गुस्से में थे।  उन्होंने कहा–"मैंने दो टोकरी कंडे फूँ डाले, तीन-तीन बार चाय को गरम किया। " मैंने बहुत नरमी से जवाब दिया–"लेकिन मेरा कसूर नहीं है मित्र! देख नहीं रहे हो, कैसा  घोड़ा मुझे मिला है! मैं तो रात तक पहुँचने की उम्मीद रखता था। " खैर, सुमति को जितनी जल्दी गुस्सा आता था, उतनी ही जल्दी वह ठंडा भी हो जाता था।  लङ्कोर में वह एक अच्छी जगह पर ठहरे थे।  यहाँ भी उनके अच्छे यजमान थे।  पहिले चाय-सत्तू खाया गया, रात को गरमागरम थुक्पा मिला। अब हम तिङ्री के विशाल मैदान में थे, जो पहाड़ों से घिरा टापू-सा मालूम होता था, जिसमें दूर एक छोटी-सी पहाड़ी मैदान के भीतर दिखाई पड़ती है।  उसी पहाड़ी का नाम है तिङ्री-समाधि-गिरि।  आसपास के गाँव में भी सुमति के कितने ही यजमान थे, कपड़े की पतली-पतली चिरी बत्तियों के गंडे खतम नहीं हो सकते थे, क्योंकि बोधगया से लाए कपड़े के खतम हो जाने पर किसी कपड़े से बोधगया का गंडा बना लेते थे।  वह अपने यजमानों के पास जाना चाहते थे।  मैंने सोचा, यह तो हफ्ता-भर उधर ही लगा देंगे।  मैंने उनसे कहा कि जिस गाँव में ठहरना हो, उसमें भले ही गंडे बाँट दो, मगर आसपास के गाँवों में मत जाओ; इसके लिए मैं तुम्हें ल्हासा पहुँचकर रुपये दे दूँगा।  सुमति ने स्वीकार किया।  दूसरे दिन हमने भरिया ढूँढ़ने की कोशिश की, लेकिन कोई न मिला।  सवेरे ही चल दिए होते तो अच्छा था, लेकिन अब 10-11 बजे की तेज़ धूप में चलना पड़ रहा था।  तिब्बत की धूप भी बहुत कड़ी मालूम होती है, यद्यपि थोड़े से भी मोटे कपड़े से सिर को ढाँक लें, तो गरमी खतम हो जाती है।  आप 2 बजे सूरज की ओर मुँह करके चल रहे हैं, ललाट धूप से जल रहा है और पीछे का कंधा बरफ़ हो रहा है।  फिर हमने पीठ पर अपनी-अपनी चीज़ें लादी, डंडा हाथ में लिया और चल पड़े।  यद्यपि सुमति के परिचित तिङ्री में भी थे, लेकिन वह एक और यजमान से मिलना चाहते थे, इसलिए आदमी मिलने का बहाना कर शेकर विहार की ओर चलने के लिए कहा।  तिब्बत की ज़मीन बहुत अधिक छोटे-बड़े जागीरदारों में बँटी है।  इन जागीरों का बहुत ज़्यादा हिस्सा मठों (विहारों) के हाथ में है।  अपनी-अपनी जागीर में हरेक जागीरदार कुछ खेती खुद भी कराता है, जिसके लिए मज़दूर बेगार में मिल जाते हैं।  खेती का इंतज़ाम देखने के लिए वहाँ कोई भिक्षु भेजा जाता है, जो जागीर के आदमियों के लिए राजा से कम नहीं होता।  शेकर की खेती के मुखिया भिक्षु (नम्से) बड़े भद्र पुरुष थे।  वह बहुत प्रेम से मिले, हालाँकि उस वक्त मेरा भेष एेसा नहीं था कि उन्हें कुछ भी खयाल करना चाहिए था।  यहाँ एक अच्छा मंदिर  था; जिसमें कन्जुर (बुद्धवचन-अनुवाद) की हस्तलिखित 103 पोथियाँ रखी हुई थीं, मेरा आसन भी वहीं लगा।  वह बड़े मोटे कागज़ पर अच्छे अक्षरों में लिखी हुई थीं, एक-एक पोथी 15-15 सेर से कम नहीं रही होगी।  सुमति ने फिर आसपास अपने यजमानों के पास जाने के बारे में पूछा, मैं अब पुस्तकों के भीतर था, इसलिए मैंने उन्हें जाने के लिए कह दिया।  दूसरे दिन वह गए।  मैंने समझा था 2-3 दिन लगेंगे, लेकिन वह उसी दिन दोपहर बाद चले आए।  तिङ्री गाँव वहाँ से बहुत दूर नहीं था।  हमने अपना-अपना सामान पीठ पर उठाया और भिक्षु नम्से से विदाई लेकर चल पड़े। 

 ये प्रतिष्ठा-चिह्न हैं, समाज में आपकी हैसियत जताते हैं।  पुरुष भी इस दौड़ में पीछे नहीं है।  पहले उनका काम साबुन और तेल से चल जाता था।  आफ़्टर शेव और कोलोन बाद में आए।  अब तो इस सूची में दर्जन-दो दर्जन चीज़ें और जुड़ गई हैं। छोड़िए इस सामग्री को।  वस्तु और परिधान की दुनिया में आइए।  जगह-जगह बुटीक खुल गए हैं, नए-नए डिज़ाइन के परिधान बाज़ार में आ गए हैं।  ये ट्रेंडी हैं और महँगे भी।  पिछले वर्ष के फ़ैशन इस वर्ष? शर्म की बात है।  घड़ी पहले समय दिखाती थी।  उससे यदि यही काम लेना हो तो चार-पाँच सौ में मिल जाएगी।  हैसियत जताने के लिए आप पचास-साठ हज़ार से लाख-डेढ़ लाख की घड़ी भी ले सकते हैं।  संगीत की समझ हो या नहीं, कीमती म्यूज़िक सिस्टम ज़रूरी है।  कोई बात नहीं यदि आप उसे ठीक तरह चला भी न सकें।  कंप्यूटर काम के लिए तो खरीदे ही जाते हैं, महज़ दिखावे के लिए उन्हें खरीदनेवालों की संख्या भी कम नहीं है।  खाने के लिए पाँच सितारा होटल हैं।  वहाँ तो अब विवाह भी होने लगे हैं।  बीमार पड़ने पर पाँच सितारा अस्पतालों में आइए।  सुख-सुविधाओं और अच्छे इलाज के अतिरिक्त यह अनुभव काफ़ी समय तक चर्चा का विषय भी रहेगा, पढ़ाई के लिए पाँच सितारा पब्लिक स्कूल हैं, शीघ्र ही शायद कॉलेज और यूनिवर्सिटी भी बन जाए।  भारत में तो यह स्थिति अभी नहीं आई पर अमरीका और यूरोप के कुछ देशों में आप मरने के पहले ही अपने अंतिम संस्कार और अनंत विश्राम का प्रबंध भी कर सकते हैं–एक कीमत पर।  आपकी कब्र के आसपास सदा हरी घास होगी, मनचाहे फूल होंगे।  चाहें तो वहाँ फव्वारे होंगे और मंद ध्वनि में निरंतर संगीत भी।  कल भारत में भी यह संभव हो सकता है।  अमरीका में आज जो हो रहा है, कल वह भारत में भी आ सकता है।  प्रतिष्ठा के अनेक रूप होते हैं।  चाहे वे हास्यास्पद ही क्यों न हों।  यह है एक छोटी-सी झलक उपभोक्तावादी समाज की।  यह विशिष्टजन का समाज है पर सामान्यजन भी इसे ललचाई निगाहोें से देखते हैं।  उनकी दृष्टि में, एक विज्ञापन की भाषा में, यही है राइट च्वाइस बेबी। 
 न बहुविज्ञापित शीतल पेयों से।  भले ही वे अंतर्राष्ट्रीय हों।  पीज़ा और बर्गर कितने ही आधुनिक हों, हैं वे कूड़ा खाद्य।  समाज में वर्गों की दूरी बढ़ रही है, सामाजिक सरोकारों में कमी आ रही है।  जीवन स्तर का यह बढ़ता अंतर आक्रोश और अशांति को जन्म दे रहा है।  जैसे-जैसे दिखावे की यह संस्कृति फैलेगी, सामाजिक अशांति भी बढ़ेगी।  हमारी सांस्कृतिक अस्मिता का ह्रास तो हो ही रहा है, हम लक्ष्य-भ्रम से भी पीड़ित हैं।  विकास के विराट उद्देश्य पीछे हट रहे हैं, हम झूठी तुष्टि के तात्कालिक लक्ष्यों का पीछा कर रहे हैं।  मर्यादाएँ टूट रही हैं, नैतिक मानदंड ढीले पड़ रहे हैं।  व्यक्ति-केंद्रकता बढ़ रही है, स्वार्थ परमार्थ पर हावी हो रहा है।  भोग की आकांक्षाएँ आसमान को छू रही हैं।  किस बिंदु पर रुकेगी यह दौड़?
 भविष्य के लिए यह एक बड़ी चुनौती है। 

 जाबिर हुसैन ने डायरी विधा में एक अभिनव प्रयोग किया है जो अपनी प्रस्तुति, शैली और शिल्प में नवीन है। प्रस्तुत पाठ जून 1987 में प्रसिद्ध पक्षी विज्ञानी सालिम अली की मृत्यु के तुरंत बाद डायरी शैली में लिखा गया संस्मरण है।  सालिम अली की मृत्यु से उत्पन्न दुख और अवसाद को लेखक ने साँवले सपनों की याद के रूप में व्यक्त किया है।  सालिम अली का स्मरण करते हुए लेखक ने उनका व्यक्ति-चित्र प्रस्तुत किया है।  यहाँ भाषा की रवानी और अभिव्यक्ति की शैली दिल को छूती है। 
अपने लंबे रोमांचकारी जीवन में ढेर सारे अनुभवों के मालिक सालिम अली एक दिन केरल की ‘साइलेंट वैली’ को रेगिस्तानी हवा के झोंकों से बचाने का अनुरोध लेकर चौधरी चरण सिंह से मिले थे।  वे प्रधानमंत्री थे।  चौधरी साहब गाँव की मिट्टी पर पड़ने वाली पानी की पहली बूँद का असर जानने वाले नेता थे।  पर्यावरण के संभावित खतरों का जो चित्र सालिम अली ने उनके सामने रखा, उसने उनकी आँखें नम कर दी थीं। आज सालिम अली नहीं हैं।  चौधरी साहब भी नहीं हैं।  कौन बचा है, जो अब सोंधी माटी पर उगी फसलों के बीच एक नए भारत की नींव रखने का संकल्प लेगा? कौन बचा है, जो अब हिमालय और लद्दाख की बर ़फीली ज़मीनों पर जीने वाले पक्षियों की वकालत करेगा?सालिम अली ने अपनी आत्मकथा का नाम रखा था ‘फॉल अॉफ ए स्पैरो’ (Fall of a Sparrow)।  मुझे याद आ गया, डी एच लॉरेंस की मौत के बाद लोगों ने उनकी पत्नी फ्रीडा लॉरेंस से अनुरोध किया कि वह अपने पति के बारे में कुछ लिखे।  फ्रीडा चाहती तो ढेर सारी बातें लॉरेंस के बारे में लिख सकती थी।  लेकिन उसने कहा–मेरे लिए लॉरेंस के बारे में कुछ लिखना असंभव-सा है।  मुझे महसूस होता है, मेरी छत पर बैठने वाली गोरैया लॉरेंस के बारे में ढेर सारी बातें जानती है।  मुझसे भी ज़्यादा जानती है।  वो सचमुच इतना खुला-खुला और सादा-दिल आदमी था।  मुमकिन है, लॉरेंसगों में, मेरी हड्डियों में समाया हो।  लेकिन मेरे लिए कितना कठिन है, उसके बारे में अपने अनुभवों को शब्दों का जामा पहनाना।  मुझे यकीन है, मेरी छत पर बैठी गौरैया उसके बारे में, और हम दोनों ही के बारे में, मुझसे ज़्यादा जानकारी रखती है। जटिल प्राणियों के लिए सालिम अली हमेशा एक पहेली बने रहेंगे।  बचपन के दिनों में, उनकी एयरगन से घायल होकर गिरने वाली, नीले कंठ की वह गौरैया सारी ज़िंदगी उन्हें खोज के नए-नए रास्तों की तरफ़ ले जाती रही।  ज़िंदगी की ऊँचाइयों में उनका विश्वास एक क्षण के लिए भी डिगा नहीं।  वो लॉरेंस की तरह, नैसर्गिक ज़िंदगी का प्रतिरूप बन गये थे। सालिम अली प्रकृति की दुनिया में एक टापू बनने की बजाए अथाह सागर बनकर उभरे थे।  जो लोग उनके भ्रमणशील स्वभाव और उनकी यायावरी से परिचित हैं, उन्हें महसूस होता है कि वो आज भी पक्षियों के सुराग में ही निकले हैं, और बस अभी गले में लंबी दूरबीन लटकाए अपने खोजपूर्ण नतीजों के साथ लौट आएँगे।  जब तक वो नहीं लौटते, क्या उन्हें गया हुआ मान लिया जाए!मेरी आँखें नम हैं, सालिम अली, तुम लौटोगे ना!

’’अउटरम– ‘‘आखिर आप एेसा क्यों चाहते हैं? हम यह महल विध्वंस किये बिना, और नाना की लड़की को गिरफ्तार किये बिना नहीं छोड़ सकते। ’’सेनापति ‘हे’ मन में दुःखी होकर वहाँ से चला गया।  इसके बाद जनरल अउटरम ने नाना का महल फिर घेर लिया।  महल का फाटक तोड़कर अंगरेज़ सिपाही भीतर घुस गये, और मैना को खोजने लगे, किन्तु आश्चर्य है, कि सारे महल का कोना-कोना खोज डाला; पर मैना का पता नहीं लगा। उसी दिन सन्ध्या समय लार्ड केनिंग का एक तार आया, जिसका आशय इस प्रकार था–"लण्डन के मन्त्रिमण्डल का यह मत है, कि नाना का स्मृति-चिह्न तक मिटा दिया जाये।  इसलिये वहाँ की आज्ञा के विरुद्ध कुछ नहीं हो सकता। "उसी क्षण क्रूर जनरल अउटरम की आज्ञा सेनाना साहब के सुविशाल राज मंदिर पर तोप के गोले बरसने लगे।  घण्टे भर में वह महल मिट्टी में मिला दिया गया। उस समय लण्डन के सुप्रसिद्ध "टाइम्स" पत्र में छठी सितम्बर को यह एक लेख में लिखा गया–"बड़े दुःख का विषय है, कि भारत-सरकार आज तक उस दुर्दान्त नाना साहब को नहीं पकड़ सकी, जिस पर समस्त अंगरेज़ जाति का भीषण क्रोध है।  जब तक हम लोगों के शरीर में रक्त रहेगा, तब तक कानपुर में अंगरेज़ों के हत्याकाण्ड का बदला लेना हम लोग न भूलेंगे।  उस दिन पार्लमेण्ट की ‘हाउस आफ़ लार्ड्स’ सभा में सर टामस ‘हे’ की एक रिपोर्ट पर बड़ी हँसी हुई, जिसमें सर ‘हे’ ने नाना  की कन्या पर दया दिखाने की बात लिखी थी।  ‘हे’ के लिये निश्चय ही यह कलंक की बात है–जिस नाना ने अंगरेज़ नर-नारियों का संहार किया, उसकी कन्या के लिये क्षमा! अपना सारा जीवन युद्ध में बिता कर अन्त में वृद्धावस्था में सर टामस ‘हे’ एक मामूली महाराष्ट्र बालिका के सौन्दर्य पर मोहित होकर अपना कर्त्तव्य ही भूल गये! हमारे मत से नाना के पुत्र, कन्या, तथा अन्य कोई भी सम्बन्धी जहाँ कहीं मिले, मार डाला जाये।  नाना की जिस कन्या से ‘हे’ का प्रेमालाप हुआ है, उसको उन्हीं के सामने फाँसी पर लटका देना चाहिये। "सन 57 के सितम्बर मास में अर्द्ध रात्रि के समय चाँदनी में एक बालिका स्वच्छ उज्ज्वल वस्त्र पहने हुए नानासाहब के भग्नावशिष्ट प्रासाद के ढेर पर बैठी रो रही थी।  पास ही जनरल अउटरम की सेना भी ठहरी थी।  कुछ सैनिक रात्रि के समय रोने की आवाज़ सुनकर वहाँ गये।  बालिका केवल रो रही थी।  सैनिकों के प्रश्न का कोई उत्तर नहीं देती थी। इसके बाद कराल रूपधारी जनरल अउटरम भी वहाँ पहुँच गया।  वह उसे तुरन्त पहिचानकर बोला– "ओह! यह नाना की लड़की मैना है!" पर वह बालिका किसी ओर न देखती थी और न अपने चारों ओर सैनिकों को देखकर ज़रा भी डरी।  जनरल अउटरम ने आगे बढ़कर कहा–"अंगरेज़ सरकार की आज्ञा से मैंने तुम्हें गिरफ़्तार किया। "मैना उसके मुँह की ओर देखकर आर्त्त स्वर में बोली,–"मुझे कुछ समय दीजिये, जिसमें आज मैं यहाँ जी भरकर रो लूँ। "पर पाषाण-हृदय वाले जनरल ने उसकी अन्तिम इच्छा भी पूरी होने न दी।  उसी समय मैना के हाथ में हथकड़ी पड़ी और वह कानपुर के किले में लाकर कैद कर दी गयी। उस समय महाराष्ट्रीय इतिहासवेत्ता महादेव चिटनवीस के "बाखर" पत्र में छपा था–"कल कानपुर के किले में एक भीषण हत्याकाण्ड हो गया ।  नाना साहब की एकमात्र कन्या मैना धधकती हुई आग में जलाकर भस्म कर दी गयी ।  भीषण अग्नि में शान्त और सरल मूर्ति उस अनुपमा बालिका को जलती देख, सब ने उसे देवी समझ कर प्रणाम किया। "

 अँगुली बाहर नहीं निकलती, पर अँगूठे के नीचे तला फट गया है।  अँगूठा ज़मीन से घिसता है और पैनी मिट्टी पर कभी रगड़ खाकर लहूलुहान भी हो जाता है।  पूरा तला गिर जाएगा, पूरा पंजा छिल जाएगा, मगर अँगुली बाहर नहीं दिखेगी।  तुम्हारी अँगुली दिखती है, पर पाँव सुरक्षित है।  मेरी अँगुली ढँकी है, पर पंजा नीचे घिस रहा है।  तुम परदे का महत्त्व ही नहीं जानते, हम परदे पर कुर्बान हो रहे हैं!तुम फटा जूता बड़े ठाठ से पहने हो! मैं एेसे नहीं पहन सकता।  फोटो तो ज़िंदगी भर इस तरह नहीं खिंचाऊँ, चाहे कोई जीवनी बिना फोटो के ही छाप दे। तुम्हारी यह व्यंग्य-मुसकान मेरे हौसले पस्त कर देती है।  क्या मतलब है इसका? कौन सी मुसकान है यह?-क्या होरी का गोदान हो गया? -क्या पूस की रात में नीलगाय हलकू का खेत चर गई? -क्या सुजान भगत का लड़का मर गया; क्योंकि डॉक्टर क्लब छोड़कर नहीं आ सकते?नहीं, मुझे लगता है माधो औरत के कफ़न के चंदे की शराब पी गया।  वही मुसकान मालूम होती है।  मैं तुम्हारा जूता फिर देखता हूँ।  कैसे फट गया यह, मेरी जनता के लेखक? क्या बहुत चक्कर काटते रहे? क्या बनिये के तगादे से बचने के लिए मील-दो मील का चक्कर लगाकर घर लौटते रहे? चक्कर लगाने से जूता फटता नहीं है, घिस जाता है।  कुंभनदास का जूता भी फतेहपुर सीकरी जाने-आने में घिस गया था।  उसे बड़ा पछतावा हुआ।  उसने कहा-‘आवत जात पन्हैया घिस गई, बिसर गयो हरि नाम। ’और एेसे बुलाकर देने वालों के लिए कहा था–‘जिनके देखे दुख उपजत है, तिनको करबो परै सलाम!’चलने से जूता घिसता है, फटता नहीं।  तुम्हारा जूता कैसे फट गया? मुझे लगता है, तुम किसी सख्त चीज़ को ठोकर मारते रहे हो।  कोई चीज़ जो परत-पर-परत सदियों से जम गई है, उसे शायद तुमने ठोकर मार-मारकर अपना जूता फाड़ लिया।  कोई टीला जो रास्ते पर खड़ा हो गया था, उस पर तुमने अपना जूता आज़माया।  तुम उसे बचाकर, उसके बगल से भी तो निकल सकते थे।  टीलों से समझौता भी तो हो जाता है।  सभी नदियाँ पहाड़ थोड़े ही फोड़ती हैं, कोई रास्ता बदलकर, घूमकर भी तो चली जाती है।  तुम समझौता कर नहीं सके।  क्या तुम्हारी भी वही कमज़ोरी थी, जो होरी को ले डूबी, वही ‘नेम-धरम’ वाली कमज़ोरी? ‘नेम-धरम’ उसकी भी ज़ंजीर थी।  मगर तुम जिस तरह मुसकरा रहे हो, उससे लगता है कि शायद ‘नेम-धरम’ तुम्हारा बंधन नहीं था, तुम्हारी मुक्ति थी! तुम्हारी यह पाँव की अँगुली मुझे संकेत करती-सी लगती है, जिसे तुम घृणित समझते हो, उसकी तरफ़ हाथ की नहीं, पाँव की अँगुली से इशारा करते हो? तुम क्या उसकी तरफ़ इशारा कर रहे हो, जिसे ठोकर मारते-मारते तुमने जूता फाड़ लिया? मैं समझता हूँ।  तुम्हारी अँगुली का इशारा भी समझता हूँ और यह व्यंग्य-मुसकान भी समझता हूँ।  तुम मुझ पर या हम सभी पर हँस रहे हो, उन पर जो अँगुली छिपाए और तलुआ घिसाए चल रहे हैं, उन पर जो टीले को बरकाकर बाजू से निकल रहे हैं।  तुम कह रहे हो–मैंने तो ठोकर मार-मारकर जूता फाड़ लिया, अँगुली बाहर निकल आई, पर पाँव बच रहा और मैं चलता रहा, मगर तुम अँगुली को ढाँकने की चिंता में तलुवे का नाश कर रहे हो।  तुम चलोगे कैसे? मैं समझता हूँ।  मैं तुम्हारे फटे जूते की बात समझता हूँ, अँगुली का इशारा समझता हूँ, तुम्हारी व्यंग्य-मुसकान समझता हूँ!

 फिर हम दोनों की मित्रता हो गई।  क्रास्थवेट में एक पेड़ की डाल नीची थी।  उस डाल पर हम लोग बैठ जाते थे।  जब और लड़कियाँ खेलती थीं तब हम लोग तुक मिलाते थे।  उस समय एक पत्रिका निकलती थी–‘स्त्री दर्पण’–उसी में भेज देते थे।  अपनी तुकबंदी छप भी जाती थी।  फिर यहाँ कवि-सम्मेलन होने लगे तो हम लोग भी उनमें जाने लगे।  हिंदी का उस समय प्रचार-प्रसार था।  मैं सन् 1917 में यहाँ आई थी।  उसके उपरांत गांधी जी का सत्याग्रह आरंभ हो गया और आनंद भवन स्वतंत्रता के संघर्ष का केंद्र हो गया।  जहाँ-तहाँ हिंदी का भी प्रचार चलता था।  कवि-सम्मेलन होते थे तो क्रास्थवेट से मैडम हमको साथ लेकर जाती थीं।  हम कविता सुनाते थे।  कभी हरिऔध जी अध्यक्ष होते थे, कभी श्रीधर पाठक होते थे, कभी रत्नाकर जी होते थे, कभी कोई होता था।  कब हमारा नाम पुकारा जाए, बेचैनी से सुनते रहते थे।  मुझको प्रायः प्रथम पुरस्कार मिलता था।  सौ से कम पदक नहीं मिले होंगे उसमें।  एक बार की घटना याद आती है कि एक कविता पर मुझे चाँदी का एक कटोरा मिला।  बड़ा नक्काशीदार, सुंदर।  उस दिन सुभद्रा नहीं गई थीं।  सुभद्रा प्रायः नहीं जाती थीं कवि-सम्मेलन में।  मैंने उनसे आकर कहा, ‘देखो, यह मिला। ’सुभद्रा ने कहा, ‘ठीक है, अब तुम एक दिन खीर बनाओ और मुझको इस कटोरे में खिलाओ। ’ उसी बीच आनंद भवन में बापू आए।  हम लोग तब अपने जेब-खर्च में से हमेशा एक-एक, दो-दो आने देश के लिए बचाते थे और जब बापू आते थे तो वह पैसा उन्हें दे देते थे।  उस दिन जब बापू के पास मैं गई तो अपना कटोरा भी लेती गई।  मैंने निकालकर बापू को दिखाया।  मैंने कहा, ‘कविता सुनाने पर मुझको यह कटोरा मिला है। ’ कहने लगे, ‘अच्छा, दिखा तो मुझको। ’ मैंने कटोरा उनकी ओर बढ़ा दिया तो उसे हाथ में लेकर बोले, ‘तू देती है इसे?’ अब मैं क्या कहती? मैंने दे दिया और लौट आई।  दुख यह हुआ कि कटोरा लेकर कहते, कविता क्या है? पर कविता सुनाने को उन्होंने नहीं कहा।  लौटकर अब मैंने सुभद्रा जी से कहा कि कटोरा तो चला गया।  सुभद्रा जी ने कहा, ‘और जाओ दिखाने!’ फिर बोलीं, ‘देखो भाई, खीर तो तुमको बनानी होगी।  अब तुम चाहे पीतल की कटोरी में खिलाओ, चाहे फूल के कटोरे में–फिर भी मुझे मन ही मन प्रसन्नता हो रही थी कि पुरस्कार में मिला अपना कटोरा मैंने बापू को दे दिया।  सुभद्रा जी छात्रावास छोड़कर चली गईं।  तब उनकी जगह एक मराठी लड़की ज़ेबुन्निसा हमारे कमरे में आकर रही।  वह कोल्हापुर से आई थी।  ज़ेबुन मेरा बहुत-सा काम कर देती थी।  वह मेरी डेस्क साफ़ कर देती थी, किताबें ठीक से रख देती थी और इस तरह मुझे कविता के लिए कुछ और अवकाश मिल जाता था।  ज़ेबुन मराठी शब्दों से मिली-जुली हिंदी बोलती थी।  मैं भी उससे कुछ-कुछ मराठी सीखने लगी थी।  वहाँ एक उस्तानी जी थीं–ज़ीनत बेगम।  ज़ेबुन जब ‘इकड़े-तिकड़े’ या ‘लोकर-लोकर’ जैसे मराठी शब्दों को मिलाकर कुछ कहती तो उस्तानी जी से टोके बिना न रहा जाता था–‘वाह! देसी कौवा, मराठी बोली!’ ज़ेबुन कहती थी, ‘नहीं उस्तानी जी, यह मराठी कौवा मराठी बोलता है। ’ ज़ेबुन मराठी महिलाओं की तरह किनारीदार साड़ी और वैसा ही ब्लाउज़ पहनती थी।  कहती थी, ‘हम मराठी हूँ तो मराठी बोलेंगे!’
 फिर एक हमारा छोटा भाई हुआ वहाँ, तो ताई साहिबा ने पिताजी से कहा, ‘देवर साहब से कहो, वो मेरा नेग ठीक करके रखें।  मैं शाम को आऊँगी। ’ वे कपड़े-वपड़े लेकर आईं।  हमारी माँ को वे दुलहन कहती थीं।  कहने लगीं, ‘दुलहन, जिनके ताई-चाची नहीं होती हैं वो अपनी माँ के कपड़े पहनते हैं, नहीं तो छह महीने तक चाची-ताई पहनाती हैं।  मैं इस बच्चे के लिए कपड़े लाई हूँ।  यह बड़ा सुंदर है।  मैं अपनी तरफ़ से इसका नाम ‘मनमोहन’ रखती हूँ। ’ वही प्रोफ़ेसर मनमोहन वर्मा आगे चलकर जम्मू यूनिवर्सिटी के वाइस चांसलर रहे, गोरखपुर यूनिवर्सिटी के भी रहे।  कहने का तात्पर्य यह कि मेरे छोटे भाई का नाम वही चला जो ताई साहिबा ने दिया।  उनके यहाँ भी हिंदी चलती थी, उर्दू भी चलती थी।  यों, अपने घर में वे अवधी बोलते थे।  वातावरण एेसा था उस समय कि हम लोग बहुत निकट थे।  आज की स्थिति देखकर लगता है, जैसे वह सपना ही था।  आज वह सपना खो गया। शायद वह सपना सत्य हो जाता तो भारत की कथा कुुछ और होती। 

 यह निबंध सभी जीवों से प्रेम की प्रेरणा देता है।  आज से कई वर्ष पहले गुरुदेव के मन में आया कि शांतिनिकेतन को छोड़कर कहीं अन्यत्र जाएँ।  स्वास्थ्य बहुत अच्छा नहीं था।  शायद इसलिए, या पता नहीं क्यों, तै पाया कि वे श्रीनिकेतन के पुराने तिमंज़िले मकान में कुछ दिन रहें।  शायद मौज में आकर ही उन्होंने यह निर्णय किया हो।  वे सबसे ऊपर के तल्ले में रहने लगे।  उन दिनों ऊपर तक पहुँचने के लिए लोहे की चक्करदार सीढ़ियाँ थीं, और वृद्ध और क्षीणवपु रवींद्रनाथ के लिए उस पर चढ़ सकना असंभव था।  फिर भी बड़ी कठिनाई से उन्हें वहाँ ले जाया जा सका। 
 वह दूसरों पर अनुकंपा ही दिखाया करती है।  तीन-चार वर्ष से मैं एक नए मकान में रहने लगा हूँ।  मकान के निर्माताओं ने दीवारों में चारों ओर एक-एक सूराख छोड़ रखी है।  यह कोई आधुनिक वैज्ञानिक खतरे का समाधान होगा।  सो, एक मैना-दंपत्ति नियमित भाव से प्रतिवर्ष यहाँ गृहस्थी जमाया करते हैं, तिनके और चीथड़ों का अंबार लगा देते हैं।  भलेमानस गोबर के टुकड़े तक ले आना नहीं भूलते।  हैरान होकर हम सूराखों में ईंटें भर देते हैं, परंतु वे खाली बची जगह का भी उपयोग कर लेते हैं।  पति-पत्नी जब कोई एक तिनका लेकर सूराख में रखते हैं तो उनके भाव देखने लायक होते हैं।  पत्नी देवी का तो क्या कहना! एक तिनका ले आई तो फिर एक पैर पर खड़ी होकर ज़रा पंखों को फटकार दिया, चोंच को अपने ही परों से साफ़ कर लिया और नाना प्रकार की मधुर और विजयोद्घोषी वाणी में गान शुरू कर दिया।  हम लोगों की तो उन्हें कोई परवा ही नहीं रहती।  अचानक इसी समय अगर पति देवता भी कोई कागज़ का या गोबर का टुकड़ा लेकर उपस्थित हुए तब तो क्या कहना! दोनों के नाच-गान और आनंद-नृत्य से सारा मकान मुखरित हो उठता है।  इसके बाद ही पत्नी देवी ज़रा हम लोगों की ओर मुखातिब होकर लापरवाही-भरी अदा से कुछ बोल देती हैं।  पति देवता भी मानो मुसकराकर हमारी ओर देखते, कुछ रिमार्क करते और मुँह फेर लेते हैं।  पक्षियों की भाषा तो मैं नहीं जानता; पर मेरा निश्चित विश्वास है कि उनमें कुछ इस तरह की बातें हो जाया करती हैंः पत्नी–ये लोग यहाँ कैसे आ गए जी? पति–उँह बेचारे आ गए हैं, तो रह जाने दो।  क्या कर लेंगे!पत्नी–लेकिन फिर भी इनको इतना तो खयाल होना चाहिए कि यह हमारा प्राइवेट घर है।  पति–आदमी जो हैं, इतनी अकल कहाँ? पत्नी–जाने भी दो।  पति–और क्या! सो, इस प्रकार की मैना कभी करुण हो सकती है, यह मेरा विश्वास ही नहीं था।  गुरुदेव की बात पर मैंने ध्यान से देखा तो मालूम हुआ कि सचमुच ही उसके मुख पर एक करुण भाव है।  शायद यह विधुर पति था, जो पिछली स्वयंवर-सभा के युद्ध में आहत और परास्त हो गया था।  या विधवा पत्नी है, जो पिछले बिड़ाल के आक्रमण के समय पति को खोकर युद्ध में ईषत् चोट खाकर एकांत विहार कर रही है।  हाय, क्यों इसकी एेसी दशा है! शायद इसी मैना को लक्ष्य करके गुरुदेव ने बाद में एक कविता लिखी थी, जिसके कुछ अंश का सार इस प्रकार हैः "उस मैना को क्या हो गया है, यही सोचता हूँ।  क्यों वह दल से अलग होकर अकेली रहती है? पहले दिन देखा था सेमर के पेड़ के नीचे मेरे बगीचे में।  जान पड़ा जैसे एक पैर से लँगड़ा रही हो।  इसके बाद उसे रोज़ सवेरे देखता हूँ–संगीहीन होकर कीड़ों का शिकार करती फिरती है।  चढ़ जाती है बरामदे में।  नाच-नाचकर चहलकदमी किया करती है, मुझसे ज़रा भी नहीं डरती।  क्यों है एेसी दशा इसकी? समाज के किस दंड पर उसे निर्वासन मिला है, दल के किस अविचार पर उसने मान किया है? कुछ ही दूरी पर और मैनाएँ बक-झक कर रही हैं, घास पर उछल-कूद रही हैं, उड़ती फिरती हैं शिरीषवृक्ष की शाखाओं पर।  इस बेचारी को एेसा कुछ भी शौक नहीं है।  इसके जीवन में कहाँ गाँठ पड़ी है, यही सोच रहा हूँ।  सवेरे की धूप में मानो सहज मन से आहार चुगती हुई झड़े हुए पत्तों पर कूदती फिरती है सारा दिन।  किसी के ऊपर इसका कुछ अभियोग है, यह बात बिलकुल नहीं जान पड़ती।  इसकी चाल में वैराग्य का गर्व भी तो नहीं है, दो आग-सी जलती आँखें भी तो नहीं दिखतीं। " इत्यादि।  जब मैं इस कविता को पढ़ता हूँ तो उस मैना की करुण मूर्ति अत्यंत साफ़ होकर सामने आ जाती है।  कैसे मैंने उसे देखकर भी नहीं देखा और किस प्रकार कवि की आँखें उस बिचारी के मर्मस्थल तक पहुँच गई, सोचता हूँ तो हैरान हो रहता हूँ।  एक दिन वह मैना उड़ गई।  सायंकाल कवि ने उसे नहीं देखा।  जब वह अकेले जाया करती है उस डाल के कोने में, जब झींगुर अंधकार में झनकारता रहता है, जब हवा में बाँस के पत्ते झरझराते रहते हैं, पेड़ों की फाँक से पुकारा करता है नींद तोड़ने वाला संध्यातारा! कितना करुण है उसका गायब हो जाना!

