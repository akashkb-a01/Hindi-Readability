यूँ नहीं, माँ! तुम तो जानती हो, दायाँ हाथ मिलाया जाता है।  दायाँ हाथ मिलाओ। मगर तब तक चीफ माँ का बायाँ हाथ ही बार-बार हिला कर कह रहे थे - हाउ डू यू डू?कहो माँ, मैं ठीक हूँ, खैरियत से हूँ। माँ कुछ बडबड़ाई। माँ कहती हैं, मैं ठीक हूँ।  कहो माँ, हाउ डू यू डू। माँ धीरे से सकुचाते हुए बोलीं - हौ डू डू ..एक बार फिर कहकहा उठा। वातावरण हल्का होने लगा।  साहब ने स्थिति सँभाल ली थी।  लोग हँसने-चहकने लगे थे।  शामनाथ के मन का क्षोभ भी कुछ-कुछ कम होने लगा था। साहब अपने हाथ में माँ का हाथ अब भी पकड़े हुए थे, और माँ सिकुड़ी जा रही थीं।  साहब के मुँह से शराब की बू आ रही थी। शामनाथ अंग्रेजी में बोले - मेरी माँ गाँव की रहने वाली हैं।  उमर भर गाँव में रही हैं।  इसलिए आपसे लजाती है। साहब इस पर खुश नजर आए।  बोले - सच? मुझे गाँव के लोग बहुत पसंद हैं, तब तो तुम्हारी माँ गाँव के गीत और नाच भी जानती होंगी? चीफ खुशी से सिर हिलाते हुए माँको टकटकी बाँधे देखने लगे। माँ, साहब कहते हैं, कोई गाना सुनाओ।  कोई पुराना गीत तुम्हें तो कितने ही याद होंगे। माँ धीरे से बोली - मैं क्या गाऊँगी बेटा।  मैंने कब गाया है?वाह, माँ! मेहमान का कहा भी कोई टालता है?साहब ने इतना रीझ से कहा है, नहीं गाओगी, तो साहब बुरा मानेंगे। मैं क्या गाऊँ, बेटा।  मुझे क्या आता है?वाह! कोई बढ़िया टप्पे सुना दो।  दो पत्तर अनाराँ दे ...देसी अफसर और उनकी स्त्रियों ने इस सुझाव पर तालियाँ पीटी।  माँ कभी दीन दृष्टि से बेटे के चेहरे को देखतीं, कभी पास खड़ी बहू के चेहरे को। इतने में बेटे ने गंभीर आदेश-भरे लिहाज में कहा - माँ!इसके बाद हाँ या ना सवाल ही न उठता था।  माँ बैठ गईं और क्षीण, दुर्बल, लरजती आवाज में एक पुराना विवाह का गीत गाने लगीं -हरिया नी माए, हरिया नी भैणेहरिया ते भागी भरिया है!देसी स्त्रियाँ खिलखिला के हँस उठीं।  तीन पंक्तियाँ गा के माँ चुप हो गईं। बरामदा तालियों से गूँज उठा।  साहब तालियाँ पीटना बंद ही न करते थे।  शामनाथ की खीज प्रसन्नता और गर्व में बदल उठी थी।  माँ ने पार्टी में नया रंग भर दिया था। तालियाँ थमने पर साहब बोले - पंजाब के गाँवों की दस्तकारी क्या है?शामनाथ खुशी में झूम रहे थे।  बोले - ओ, बहुत कुछ - साहब! मैं आपको एक सेट उन चीजों का भेंट करूँगा।  आप उन्हें देख कर खुश होंगे। मगर साहब ने सिर हिला कर अंग्रेजी में फिर पूछा - नहीं, मैं दुकानों की चीज नहीं माँगता।  पंजाबियों के घरों में क्या बनता है, औरतें खुद क्या बनाती हैं?शामनाथ कुछ सोचते हुए बोले - लड़कियाँ गुड़ियाँ बनाती हैं, और फुलकारियाँ बनाती हैं। फुलकारी क्या?शामनाथ फुलकारी का मतलब समझाने की असफल चेष्टा करने के बाद माँ को बोले - क्यों, माँ, कोई पुरानी फुलकारी घर में हैं?माँ चुपचाप अंदर गईं और अपनी पुरानी फुलकारी उठा लाईं। साहब बड़ी रुचि से फुलकारी देखने लगे।  पुरानी फुलकारी थी, जगह-जगह से उसके तागे टूट रहे थे और कपड़ा फटने लगा था।  साहब की रुचि को देख कर शामनाथ बोले - यह फटीहुई है, साहब, मैं आपको नई बनवा दूँगा।  माँ बना देंगी।  क्यों, माँ साहब को फुलकारी बहुत पसंद हैं, इन्हें ऐसी ही एक फुलकारी बना दोगी न?माँ चुप रहीं।  फिर डरते-डरते धीरे से बोलीं - अब मेरी नजर कहाँ है, बेटा! बूढ़ी आँखें क्या देखेंगी?मगर माँ का वाक्य बीच में ही तोड़ते हुए शामनाथ साहब को बोले - वह जरूर बना देंगी।  आप उसे देख कर खुश होंगे। साहब ने सिर हिलाया, धन्यवाद किया और हल्के-हल्के झूमते हुए खाने की मेज की ओर बढ़ गए।  बाकी मेहमान भी उनके पीछे-पीछे हो लिए। जब मेहमान बैठ गए और माँ पर से सबकी आँखें हट गईं, तो माँ धीरे से कुर्सी पर से उठीं, और सबसे नजरें बचाती हुई अपनी कोठरी में चली गईं। मगर कोठरी में बैठने की देर थी कि आँखों में छल-छल आँसू बहने लगे।  वह दुपट्टे से बार-बार उन्हें पोंछतीं, पर वह बार-बार उमड़ आते, जैसे बरसों का बाँध तोड़ करउमड़ आए हों।  माँ ने बहुतेरा दिल को समझाया, हाथ जोड़े, भगवान का नाम लिया, बेटे के चिरायु होने की प्रार्थना की, बार-बार आँखें बंद कीं, मगर आँसू बरसात केपानी की तरह जैसे थमने में ही न आते थे। आधी रात का वक्त होगा।  मेहमान खाना खा कर एक-एक करके जा चुके थे।  माँ दीवार से सट कर बैठी आँखें फाड़े दीवार को देखे जा रही थीं।  घर के वातावरण में तनाव ढीलापड़ चुका था।  मुहल्ले की निस्तब्धता शामनाथ के घर भी छा चुकी थी, केवल रसोई में प्लेटों के खनकने की आवाज आ रही थी।  तभी सहसा माँ की कोठरी का दरवाजा जोर सेखटकने लगा। माँ, दरवाजा खोलो। माँ का दिल बैठ गया।  हड़बड़ा कर उठ बैठीं।  क्या मुझसे फिर कोई भूल हो गई? माँ कितनी देर से अपने आपको कोस रही थीं कि क्यों उन्हें नींद आ गई, क्यों वह ऊँघनेलगीं।  क्या बेटे ने अभी तक क्षमा नहीं किया? माँ उठीं और काँपते हाथों से दरवाजा खोल दिया। दरवाजे खुलते ही शामनाथ झूमते हुए आगे बढ़ आए और माँ को आलिंगन में भर लिया। ओ अम्मी! तुमने तो आज रंग ला दिया! ...साहब तुमसे इतना खुश हुआ कि क्या कहूँ।  ओ अम्मी! अम्मी!माँ की छोटी-सी काया सिमट कर बेटे के आलिंगन में छिप गई।  माँ की आँखों में फिर आँसू आ गए।  उन्हें पोंछती हुई धीरे से बोली - बेटा, तुम मुझे हरिद्वार भेज दो। मैं कब से कह रही हूँ। शामनाथ का झूमना सहसा बंद हो गया और उनकी पेशानी पर फिर तनाव के बल पड़ने लगे।  उनकी बाँहें माँ के शरीर पर से हट आईं। क्या कहा, माँ? यह कौन-सा राग तुमने फिर छेड़ दिया?शामनाथ का क्रोध बढ़ने लगा था, बोलते गए - तुम मुझे बदनाम करना चाहती हो, ताकि दुनिया कहे कि बेटा माँ को अपने पास नहीं रख सकता। नहीं बेटा, अब तुम अपनी बहू के साथ जैसा मन चाहे रहो।  मैंने अपना खा-पहन लिया।  अब यहाँ क्या करूँगी।  जो थोड़े दिन जिंदगानी के बाकी हैं, भगवान का नाम लूँगी। तुम मुझे हरिद्वार भेज दो!तुम चली जाओगी, तो फुलकारी कौन बनाएगा? साहब से तुम्हारे सामने ही फुलकारी देने का इकरार किया है। मेरी आँखें अब नहीं हैं, बेटा, जो फुलकारी बना सकूँ।  तुम कहीं और से बनवा लो।  बनी-बनाई ले लो। माँ, तुम मुझे धोखा देके यूँ चली जाओगी? मेरा बनता काम बिगाड़ोगी? जानती नही, साहब खुश होगा, तो मुझे तरक्की मिलेगी!माँ चुप हो गईं।  फिर बेटे के मुँह की ओर देखती हुई बोली - क्या तेरी तरक्की होगी? क्या साहब तेरी तरक्की कर देगा? क्या उसने कुछ कहा है?कहा नहीं, मगर देखती नहीं, कितना खुश गया है।  कहता था, जब तेरी माँ फुलकारी बनाना शुरू करेंगी, तो मैं देखने आऊँगा कि कैसे बनाती हैं।  जो साहब खुश हो गया,तो मुझे इससे बड़ी नौकरी भी मिल सकती है, मैं बड़ा अफसर बन सकता हूँ। माँ के चेहरे का रंग बदलने लगा, धीरे-धीरे उनका झुर्रियों-भरा मुँह खिलने लगा, आँखों में हल्की-हल्की चमक आने लगी। तो तेरी तरक्की होगी बेटा?तरक्की यूँ ही हो जाएगी? साहब को खुश रखूँगा, तो कुछ करेगा, वरना उसकी खिदमत करनेवाले और थोड़े हैं?तो मैं बना दूँगी, बेटा, जैसे बन पड़ेगा, बना दूँगी। और माँ दिल ही दिल में फिर बेटे के उज्ज्वल भविष्य की कामनाएँ करने लगीं और मिस्टर शामनाथ, अब सो जाओ, माँ, कहते हुए, तनिक लड़खड़ाते हुए अपने कमरे की ओर घूमगए। "
